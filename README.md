Neşeli Dünyam Resmi GitHub Sayfamız!

# Bilgi
Uzaydan gelen misafirleriyle eğlenceli maceralar yaşayan Neşe ve ailesinin hikayesi

# Neşeli Dünyam nedir?
Neşeli Dünyam, uzay gemileri bozulduğu için dünyada kalan Mini ve Mani’nin Neşe ve ailesiyle tanışıp, onlarla birlikte yaşamaya başlamasını konu almaktadır. Mini ve Mani, gezegenleri gezen iki araştırmacı uzaylıdır. Bozulan gemilerini tamir etmek için birkaç gün dünyada kalmak zorunda kalan ikili, kendilerini Neşe ve ailesinin bahçesinde bulur. Ailenin misafirperver tavırları Mini ve Mani’yi etkiler ve bahçedeki ağaç evde yaşamaya başlarlar. Dizinin kahramanları Mini ve Mani’yle birlikte her bölüm başka maceralar yaşamaktadır. Mini ve Mani’nin dünya hakkında, diğer karakterlerin ise uzay hakkında öğrenecek birçok şeyi vardır.

# Ailelerin Bilmesi Gerekenler
Dizide uzaydan gelen Mini ve Mani’nin teknolojik aletleri sayesinde olağandışı olaylar olmaktadır. Örneğin bir kumandayla, insanlar ve objeler büyütülüp küçültülebilirken, bir düğmeyle klonları oluşabilmektedir. Mini ve Mani kulaklıkları sayesinde hayvanların ve bitkilerin dilinde konuşabilmekte, çocuklar uzay gemisiyle sabah gidip akşam dönebildikleri gezgenler arası seyahatler yapabilmektedir. Çocukların sınırsız hayal dünyasına hitap edebilecek bu olaylar, yine çocukların anlayabileceği şekilde espritüel bir şekilde işlenmektedir.

Kısa süreli bölümler ekran süresinin sınırlı tutulması önerilen küçük yaş grubu için, diziyi uygun kılmaktadır. Çocukları negatif yönde etkileyebilecek şiddet, kötü söz veya kötü örnek oluşturabilecek davranış içerikleri bulunmamaktadır.

# İyi Tarafları Neler?
Her bölümde başka bir macera yaşayan aile ve uzaylı arkadaşları sevgi dolu, birbirlerine karşı anlayışlı ve destekleyici tutumları olan karakterlerdir. Karakterler ve yaşadıkları olaylar üzerinden çocuklara arkadaşlık, kardeş sevgisi, aile içi iletişim, misafirperverlik, paylaşmak, keşfetmek ve büyümek gibi temalarda pozitif mesajlar verilmektedir.

# Çocuğunuzla Bu Konularda Konuşabilirsiniz
Her bölümden sonra çocuğunuzla o bölümde yaşananlar ve verilen mesajlar hakkında konuşabilirsiniz. Örneğin çevreyi koruma, kardeş sevgisi gibi pozitif temaların işlendiği bölümlerden sonra karakterlerin o bölümde neler yaptığını sorarak, bu temalarla ilgili vermek istediğiniz mesajları paylaşabilirsiniz.  İkinci sezonda işlenen bayramlaşma, çocuk bayramı gibi bölümler bunları küçük yaştaki çocuklara anlatmak için iyi birer fırsat sunuyor. Dizide, bayramda komşular ziyaret edilmekte, 23 Nisan’da ise çocuklar hep birlikte oyun oynamaktadır. Siz de çocuğunuza, kendi ailenizde bu bayramlarda neler yaptığınızı anlatabilirsiniz.

Tüm karakterlerin iş birliği ve dayanışmayla hareket etmesi hakkında neler hissettiğini sorabilirsiniz. Örneğin dizide Mutlu duvara resim çizdiğinde diğer karakterler onun hatasını düzeltmek için çabalarlar. Çocuğunuza evde ona en çok kimin destek olduğunu veya olmadığını sorabilir, aile bireylerine karşı neler hissettiğini, güvende olduğunu ve desteklendiğini hissedip hissetmediğini anlamaya çalışabilirsiniz.

Bu örnekten yola çıkarak her bölümde farklı olaylar yaşayan karakterler ve yaşanan olaylar üzerinden karakterlerin nasıl hissetmiş olabileceği ile ilgili konuşup, çocuğunuzun duyguları tanımlayabilme ve empati becerilerini geliştirmelerine destek verebilirsiniz.
